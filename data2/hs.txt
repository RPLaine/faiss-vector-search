Tässä on artikkeli Helsingin Sanomista:


Yhden sivun CV:stä voi olla jopa haittaa työnhaussa, sanoo rekrytoija
Työnhaku|Kokeneen rekrytoijan Tapani Aittoniemen mukaan moni on saanut CV:n tekoon huonoja neuvoja, jotka voivat jopa haitata työnhaussa onnistumista.

CV:tä kootessa kannattaa suosia konkretiaa ja helposti käsitettäviä lukuja sekä välttää kuluneita fraaseja. Kuva: Sari Gustafsson / Lehtikuva

Rekrytoija Tapani Aittoniemi kritisoi yleistä ohjetta CV:n tiivistämisestä yhteen sivuun.

CV voi olla pidempikin, kunhan se on hyvin kirjoitettu ja räätälöity haettavaan työpaikkaan sopivaksi.

Monelle työnhakijalle on annettu CV:n tekemiseen ”todella huonoja” neuvoja, jotka voivat jopa haitata heidän mahdollisuuksiaan onnistua työnhaussa, toteaa rekrytoija Tapani Aittoniemi.

Nyt hän on luvannut kertoa, millainen ansioluettelo herättää rekrytoijan huomion.

Ensinnäkin omat aikaansaannokset ja saavutukset kannattaa ilmaista konkreettisin numeroin.

Saavutukset voivat olla muutakin kuin euromääriä. Hakija voi kertoa esimerkiksi, montako lasta hänen vastuullaan on ollut, montako koulutusta on järjestänyt kuukaudessa tai montako tilausta on käsitellyt.

Otetaan esimerkiksi Aittoniemi itse: hän voisi sanoa olevansa kokenut rekrytoija. Sen sijaan hän kertoo, että on noin kahden­kymmenen vuoden aikana rekrytoinut satoja ja haastatellut tuhansia ihmisiä sekä lukenut kymmeniä­tuhansia ansioluetteloita ja Linkedin-profiileja.

CV:tä kootessa kannattaakin suosia konkretiaa ja välttää kuluneita fraaseja.

”Tekoälyn tuottama fraasi, kuten ’olen tiimipelaaja, mutta teen mielelläni myös yksin töitä’, ei vie ketään eteenpäin työnhaussa.”

Toinen Aittoniemen mukaan huono neuvo on CV:n tiivistäminen yhdelle sivulle. Moni on kuullut kyseisen ohjeen joko koulussa tai työllistymis­työpajassa ja noudattaa sitä tunnollisesti.

Jos on ollut pitkään työelämässä, CV voi hyvin olla kaksi- tai kolme­sivuinenkin, Aittoniemi toteaa.

Pääasia ei ole luettelon pituus vaan sisältö.

”Kun se on kirjoitettu hyvin, räätälöity juuri haettavaan työpaikkaan ja se vastaa työpaikka­ilmoituksessa esitettyihin vaatimuksiin, ei ole mitään väliä, onko se kaksi vai kolme sivua.”

Jos tiivistää liikaa, ansioluettelosta saattaa tipahtaa pois jotakin, joka olisikin kiinnittänyt rekrytoijan huomion. Aittoniemen mukaan rekrytoija jaksaa kyllä lukea pidemmänkin CV:n, jos se todella herättää kiinnostuksen. Firmojen nimiksi typistetty lista ei sitä tee.

”En usko, että kovin moni yhden sivun ohjetta jakava on itse työskennellyt rekrytoinnissa”, Aittoniemi sanoo.

Miten sitten kootaan räätälöity ansioluettelo?

Aittoniemen mukaan aina kannattaa käyttää niitä sanoja ja ilmaisuja, joita työpaikka­ilmoituksessakin on. Jos yritys hakee logistiikka­koordinaattoria, älä kerro CV:ssä olevasi erinomainen varastotyöntekijä.

Sosiaalista mediaa voi käyttää apuna selvittääkseen, mitkä ovat yritykselle keskeisiä arvoja, taitoja ja saavutuksia. Siten ymmärtää paremmin, mitä CV:ssä kannattaa painottaa.

Esimerkiksi Linkedin-sovelluksesta voi etsiä henkilöitä, jotka tekevät sen kaltaista työtä, johon on itse hakemassa.

”Voi katsoa, mitä he itse kertovat omasta työstään. Sitten voi selvittää, millaista kieltä heidän työnantajansa käyttää.”

Ansioluettelon täytyy myös olla aito, Aittoniemi lisää.

”Jos itse uskot osaamiseesi ja pätevyyteesi ja se välittyy CV:stä, rekrytoijakin saattaa uskoa.”